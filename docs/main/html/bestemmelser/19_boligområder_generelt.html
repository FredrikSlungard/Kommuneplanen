<h1>Boligområder – generelt</h1>

<h2>19. Leke-, aktivitet- og uteoppholdsareal (pbl. § 11-9, nr. 5)</h2>

<ol type="a">
  <li>Ved planlegging og utbygging av nye boliger innenfor områder avsatt til
    sentrumsformål skal det avsettes minimum 30 m² uteoppholdsareal per boenhet. For øvrig gjelder punkt b).</li>
  <li>Ved planlegging og utbygging av nye boligfelt for konsentrert utbygging, skal det avsettes 50 m2 uteoppholdsareal
    per boenhet i sentrale vekstområder, nærsentre og lokalsentre jfr. temakart for areal og transport. Ved konsentrert
    utbygging i øvrige områder skal det avsettes 80 m² uteoppholdsareal per boenhet. <br>

    Arealet skal være egnet til lek, opphold og aktivitet for beboerne. Minimum 25 m² av uteoppholdsarealet per boenhet
    skal opparbeides som nærmiljøanlegg/lekeplass. <br>

    Arealet skal være fellesareal og ligge på bakkenivå.</li>

  <li>Der annet ikke er bestemt i gjeldende plan, skal det på eiendommer med frittliggende småhusbebyggelse avsettes egnet, privat uteoppholdsareal etter følgende norm:
    
    <ul>
      <li>Minimum 200 m² for enebolig</li>
      <li>Minimum 150 m² per boenhet i tomannsboliger</li>
      <li>Minimum 50 m² for sekundærleilighet i enebolig</li>
    </ul>

    <p>Privat uteoppholdsareal skal være egnet til lek, aktivitet, opphold og rekreasjon. Uteoppholdsarealet skal ligge på terreng og skal ikke være brattere enn 1:3. Takterrasser skal ikke medregnes i uteoppholdsareal, med unntak av takterrasser som grenser mot annet målbart uteoppholdsareal på terreng, og hvor det ikke er nivåforskjell mellom terrenget og terrassen. Areal avsatt til kjøring, parkering og lignende skal ikke medregnes i uteoppholdsarealet. Utforming av gode uteoppholdsarealer skal ikke medføre uheldig planering/oppfylling av terreng, jf. punkt 16. Ved planlegging og utbygging av frittliggende småhusbebyggelse, der man bygger fire eller flere boenheter skal det avsettes og opparbeides felles lekeareal på bakkenivå, med minimum 25 m² per boenhet.</p>
  </li>

  <li>Ved planlegging av nye boligområder for konsentrert småhus-/blokkbebyggelse skal
      privat uteoppholdsareal ha totalt 3 timer dokumentert soltilgang i døgnet ved vår- og
      høstjevndøgn. </li>
</ol>

<p>Alt leke-, aktivitets- og uteoppholdsareal jf. punktene a-c ovenfor, skal ha støynivå under Lden 55dB.</p>

