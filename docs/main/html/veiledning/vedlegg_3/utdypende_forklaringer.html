<h1>Vedlegg 3: Utdypende forklaringer og definisjoner</h1>

<h2>Utdypende forklaringer </h2>

<h3>Asker kommunes senterstruktur</h3>

<h4>Kommunesenter, lokalsentre og nærsentre</h4>

<p>Asker kommunes senterstruktur er definert i kommuneplanen, del 1, kapittel 7 Tettsteder og knutepunkter. Kommunens
  22 definerte sentre (Asker sentrum/kommunesenter, 4 lokalsentre og 17 nærsentre) forutsettes å dekke det lokale
  service- og tjenestetilbudet, de skal framstå som lokale møteplasser, og de ligger knyttet til det kollektive
  transporttilbudet (tog, buss eller båt).</p>

<h4>Sentrenes innhold og funksjon </h4>

<p>De fem tettstedene våre, Asker sentrum, Heggedal, Holmen, Vollen og Dikemark, er definert som henholdsvis
  kommunesenter og lokalsentre, og forutsettes utviklet slik at de kan betjene større deler av kommunen.
  Kommunesenteret og lokalsentrene er vist med sentrumsformål på kommuneplankartet, et blandet formål som åpner for
  bl.a. handel, servering, kontor og bolig. Kommunesenteret og lokalsentrene er avgrenset som sentrumsområder (stiplet,
  brun linje). Innenfor de definerte sentrumsområdene skal det
  legges vekt på urbane kvaliteter og gatearkitektur, utadvendte fasader i 1. etasje.
  Innenfor sentrumsområdene stilles det særlige krav til uteoppholdsareal og parkering.</p>

<p>De 17 definerte nærsentrene er vist med brun sirkel på kommuneplankartet. Også her kan det være aktuelt med blandede
  arealformål. Dette fastsettes ved regulering.</p>

<p>Kommunesenter, lokalsentre og nærsentre er viktige lokale møteplasser. Det bør i alle sentre legges til rette for at
  lokalbefolkningen kan møtes på en godt tilrettelagt, utvendig oppholdsplass, i tilknytning til dagligvareforretning,
  kafe eller lignende. Ved lokalisering av møteplass bør det legges vekt på klima, støy og omgivelser. Møteplassene
  knyttes til det lokale fotgjengernettverk og bør være allment tilgjengelige.</p>

<p>Tilgjengelighet til kollektivtilbud bør sikres for alle trafikantgrupper; gående, syklende, buss og bil. Omfang må
  vurderes i hvert enkelt tilfelle.</p>

<h4>Kollektivnærhet (pbl. § 11-9, nr. 5)</h4>

<p>Gangavstand (langs vei med allmenn ferdselsrett og vinterbrøyting) til kollektivtilbud:</p>

<ul>

  <li>1000 meter til Asker stasjon</li>
  <li>800 meter til øvrige stasjoner</li>
  <li>400 meter til busstopp med tilbud om minimum 6 avganger pr time i rush</li>

</ul>

<p>Nærmere vurdering i forhold til topografi og barrierer må gjøres i hvert enkelt tilfelle, hvilket tilsier evt.
  reduserte gangavstander</p>

<p>Med begrepet «i kort gangavstand» menes inntil 200 m gangavstand (langs vei med allmenn ferdselsrett og
  vinterbrøyting, og minst mulig stigning).</p>

<h4>Fortetting</h4>

<p>Ved fortetting er det et mål at nye bygninger, eller andre tiltak, gjennom sin høyde, lengde, grunnflate, takform og
  materialbruk, er utformet i samspill med eksisterende bygninger i nabolaget. Terrenget og nærområdets
  bebyggelsesstruktur skal være retningsgivende for plassering og gruppering av ny bebyggelse, til-/påbygg og ved
  fradeling av tomter. For de ulike boligområdenes karakter og kvaliteter vises det til rapporten ”Fortetting i
  eksisterende boligområder i Asker – analyse og registreringer” datert mars 2006.</p>

    <p>I nåværende boligområder som ikke er kollektivnære, jfr. pkt - Kollektivnærhet, kan kommunen også åpne for høyere
      boligtetthet, dersom hensikten er:</p>
      
<ul>

  <li>å sikre et mer variert boligtilbud</li>
  <li>å sikre boliger i et lavt prisnivå</li>
  <li>å sikre kulturminner</li>

</ul>

<p>Slik fortetting må være i samsvar med kommunens boligpolitikk, og skal videre være basert på reguleringsplan, og et
  kommunalt vedtak om at planarbeid kan igangsettes, jf. § 2.1 – plankrav.</p>

<h4>Oversikt over innhold/funksjon i leke- og uteoppholdsarealer</h4>

<h5>Lekeplass ved inngang</h5>

<p>bør være synlig fra den enkelte leilighet og bør ha apparatlek, som huske, klatrestativ, sklie, sandlekeplass og
  sitteplass med bord og benker.</p>

<h5>Nærlekeplass</h5>

<p>bør inneholde en mindre ballbane, en ballvegg, harde flater for sykling, kul/kant/benk for skatebord, en liten
  akebakke og sitteplass med bord og benker.</p>

<h5>Strøkslekeplass</h5>

<p>bør ha fotballbane, sykkelløype, skiløype, akebakke, klatrevegg, sitteplasser med bord og benker og kanskje et
  skatebordlandskap. Den bør inngå som en del av grønnstrukturen. Der det er naturlig kan den også dekke funksjonen som
  nærlekeplass. Strøkslekeplassen kan samlokaliseres med skoler, idrettsanlegg, friområder eller lignende</p>

<h4>Kulturminne</h4>

<p>I Kulturminneloven av 1978 er kulturminner definert som ‘alle spor etter menneskelig virksomhet i vårt fysiske
  miljø, herunder lokaliteter det knytter seg historiske hendelser, tro eller tradisjon til. Definisjonen av
  kulturminner tar ikke hensyn til alder, vernestatus, utstrekning eller forfatning</p>

<p>Ved vurdering om et tiltak kan få konsekvenser for kulturminner med bevaringsverdi vurderes tiltaket opp mot: Sefrak-registreringer, kommunens historiske kart fra 1950 tallet, plan for forvaltning av faste kulturminner i Asker 2016, temakart for kulturminner og kulturmiljø 28.08.2013 og rapport ”Fortetting i eksisterende boligområder i Asker – analyse og registreringer” datert mars 2006.</p>

<p>Dokumentasjon av bygningens historie kan omfatte foto, tegning, bygningshistorie og byggeår, og vil bli registrert i kommunens kulturminnebase.</p>

<p>Med kulturmiljøer menes områder hvor kulturminner inngår som del av en større helhet eller sammenheng.</p>

<p>Reglene om kulturminner og kulturmiljøer gjelder så langt de passer også for botaniske, zoologiske eller geologiske forekomster som det knytter seg kulturhistoriske verdier til. Ved vurdering av verneverdier kan det i tillegg legges vekt på viktige naturverdier knyttet til kulturminnene.</p>

<h4>Hensynssone – kulturminner fredet etter kulturminneloven </h4>

<p>For alle tiltak som kan komme til å virke inn på automatisk fredete kulturminner, må det
    søkes kulturminnemyndigheten om tillatelse etter lov om kulturminner § 8. Slike
    søknader sendes normalt av kommunen til kulturminnemyndigheten.
    </p>

<p>Alle punkter vist som R på temakart Kulturminner og kulturmiljø, skal regnes som
    hensynssone. Området er fredet iht. vedtak gjort etter lov om kulturminner §§ 4, 15 og
    19, og bygningsfredningsloven av 1920.
    </p>

<p>Ved utarbeiding av reguleringsplaner samt planlegging av andre offentlige og større
    private tiltak, må det tas kontakt med regional kulturminneforvaltning for å avklare om
    tiltaket vil virke inn på automatisk fredete kulturminner, jfr. lov om kulturminner § 9.</p>

<h4>Naturmangfoldloven og utvalgte naturtyper</h4>

<p>Prioriterte arter og utvalgte naturtyper er fastlagt med egne forskrifter hjemlet i
    naturmangfoldloven. Disse er ikke særskilt vist på kommuneplankartet, men registrerte
    forekomster ligger i en viss utstrekning innenfor hensynssone naturmiljø / blå-grønn
    struktur / vassdragssoner.</p>

<p>Prioriterte arter og utvalgte naturtyper skal hensyntas ved all arealplanlegging og byggesaksbehandling, og vurderes etter naturmangfoldlovens §§ 8-12.</p>