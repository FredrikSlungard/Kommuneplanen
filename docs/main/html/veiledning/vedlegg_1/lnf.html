<h2>LNF-områder</h2>

<h3>LNF-områder (pbl. §11-11, nr. 1 og2)</h3>

<h4>Gårdsbebyggelse og gartneriene</h4>

<p>Formålet med denne retningslinjen er å opprettholde bruksenhetene, kulturlandskapet og gårdsbebyggelsen i Asker.</p>

<p>Det kan vurderes dispensasjon for spredt næringsvirksomhet utenom stedbunden næring på landbrukseiendommer dersom:</p>

<ol type="1">

  <li>Tiltaket ikke kommer i konflikt med landbruks-, natur- eller friluftsinteresser.</li>

  <li>Tiltaket og formålet er tilpasset omgivelsene (arkitektur og tunbebyggelsen, landskap, kulturminner og naboskap).</li>

  <li>Det er tilfredsstillende veistandard både for kjørende og gående.</li>

  <li>Det er tilfredsstillende vann- og avløpsforhold.</li>

</ol>

<p>Dersom ny virksomhet/nytt formål ikke tilfredsstiller kriteriene nevnt over, kan det bli krevd reguleringsplan før tiltaket eventuelt kan godkjennes. Hvis tiltaket gjelder nye bygninger eller større utendørs anlegg, kreves utarbeidet en reguleringsplan eller en ”disposisjonsplan” som skal sendes på høring til berørte instanser og godkjennes av kommunen.</p>

<p>Det er et mål å beholde større, sammenhengende områder med dyrket mark og det bør utvises en streng dispensasjonspraksis i disse LNF-områdene. For aktive gartneribedrifter som ønsker å utvide gartnerivirksomheten på egen eiendom, vil dispensasjoner for å bygge på dyrket mark kunne praktiseres noe lempeligere.</p>

<h4>Fritidsbebyggelse i LNF-områder</h4>

<p>Oppføring av ny- og utvidelse av eksisterende fritidsbebyggelse er ikke tillatt. Det samme gjelder fradeling av tomt
  til slike formål. Det kan vurderes dispensasjon fra fritidsbolig til helårsbolig, i vurderingen av om det kan gis
  dispensasjon vektlegges:</p>
  
<ol type="1">
  
  <li>Eiendommen ligger i område som overveiende består av helårsbebyggelse</li>

  <li>Det er etablert tilfredsstillende atkomst, vann og avløp i samsvar med pbl. kap. 27.</li>

  <li>Eiendommen er uregulert, ikke støyutsatt, ligger utenfor markagrensen, naturvernområder, 100-metersbelte langs sjøen, vassdragssoner og naturmilj (jf. punkt 7) eller andre avsatte hensynssoner i kommuneplanen, jfr. pbl. 11-8.</li>

</ol>

<h3>Marka (pbl. § 11-8, bokstav d)</h3>

<p>Askers del av marka består av Vestmarka, Kjekstadmarka og Vardåsmarka, slik avgrensningen er vist på kommuneplankartet med egne markagrenser. Formålet med markaloven er å fremme og tilrettelegge for friluftsliv, naturopplevelse og idrett.</p>

<p>Bygge- og anleggstiltak er forbudt i Marka. Med bygge- og anleggstiltak menes tiltak som nevnt i plan- og bygningsloven § 1-6, for eksempel oppføring, riving, endring, herunder fasadeendringer, endret bruk og andre tiltak knyttet til bygninger, konstruksjoner og anlegg, samt terrenginngrep og opprettelse og endring av eiendom.</p>

<p>Forbudet i første ledd omfatter ikke landbrukstiltak og tiltak som nevnt i plan- og bygningsloven § 1-3 annet ledd eller som inngår i vedtak etter § 6-4 tredje ledd i samme lov.</p>

<p>Igangsetting av arbeid med arealdel av kommuneplan eller reguleringsplan som vedrører Marka, krever tillatelse av departementet. Kommunale planer kan åpne for følgende tiltak i Marka: tiltak i landbruk, herunder bygninger og terrenginngrep, stier og løyper, idrettsanlegg som kan anpasses lovens formål og offentlige infrastrukturanlegg.</p>

<p>Departementet er øverste forvaltningsmyndighet etter markaloven. Departementet kan legge nærmere angitte oppgaver etter denne lov til den enkelte fylkesmann, fylkeskommune, kommune eller Direktoratet for naturforvaltning.</p>

<p>Kommunen kan gi tillatelser til tiltak som er i samsvar med planer godkjent etter 1.9.2009.</p>

<p>Dispensasjonssøknader skal alltid oversendes fylkesmannen.</p>

<p>Innenfor Marka er det avsatt to områder til idrettsformål. Det er reguleringsplan for Vardåsen alpinanlegg, vedtatt av kommunestyret 22.6.1989 og det andre er Solli skianlegg, hvor departementet har gitt tillatelse til igangsetting av reguleringsarbeid 18.4.2012.</p>

