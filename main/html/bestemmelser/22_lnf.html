<h1>LNF-områder</h1>

<h2>22. LNF-områder (pbl. § 11-11, nr. 1 og 2)</h2>

<h3>22.1 Generelt byggeforbud</h3>

<p>I landbruks- natur- og friluftsområdene er det ikke tillatt å oppføre nye bygninger eller andre konstruksjoner og
anlegg som ikke er ledd i stedbunden næring. Det samme gjelder fradeling til slike formål. (pbl. § 11-11).</p>

<p>Unntatt fra det generelle byggeforbudet er tiltak på eksisterende boligbebyggelse som ikke er en del av gårdsbebyggelse
(gårdsbebyggelse er bebyggelse på landbrukseiendom). Eiendommer med slik boligbebyggelse kan inneholde inntil én
hovedbruksenhet, samt én integrert sekundær boenhet på inntil 80 m² BRA, og garasje. Areal til utvendige boder og
overbygget parkering medregnes i maksimal størrelse av sekundær boenhet.</p>

<p>Eksisterende uthus på under 50 m² (BRA / BYA) som tidligere var del av gårdsbebyggelse, kan komme i tillegg til
garasje. Grad av utnytting skal ikke overstige %-BYA = 15 %, men skal uansett ikke overstige 200 m² BYA + eventuelt
eksisterende uthus.</p>

<p>Gesimshøyden skal ikke overstige 4,5 m, beregnet iht. TEK. Gesimshøyden skal heller ikke på noe punkt overstige 6,0 m
fra laveste punkt på ferdig planert terreng til øverste gesims. Der ikke annet er bestemt i den enkelte plan vedrørende
ark/oppløft/innhugg i takflaten, tillates ark/oppløft/innhugg innenfor 1/3 av fasadens lengde per takflate over
tillatte gesimshøyde.</p>

<p>Garasje skal være underordnet bolighuset i høyde/volum. For garasjer skal gesimshøyden på portsiden ikke overstige 2,8
m målt fra ferdig planert terreng. Det tillates ikke gesims på høyere nivå enn dette langs andre deler av fasaden.
Garasjen skal for øvrig plasseres og utformes slik at den er best mulig tilpasset eksisterende terreng, og slik at
garasjen holdes så lav som mulig.</p>

<h3>22.2. Kulturlandskap (pbl. § 11-9, nr. 7)</h3>

<p>Opparbeidelsestiltak og skjøtsel skal tilpasses kulturlandskapsverdier som åkrer, slåtteenger, beitemarker,
steingarder, bakkemurer, veier, stier og andre fysiske spor etter tradisjonell landbruksdrift.</p>

<p>I vurdering av søknad om nydyrking, massefylling og bakkeplanering skal det tas hensyn til om denne vil endre eller
forringe landskapskvalitetene i området.</p>

<h3>22.3. Marka (pbl. § 11-8, bokstav d)</h3>

<p>Innenfor markagrensene vist på kommuneplankartet gjelder «Lov om naturområder i Oslo og nærliggende kommuner» som ble
vedtatt av kongen i statsråd og trådde i kraft 1.9.2009 (markaloven).</p>