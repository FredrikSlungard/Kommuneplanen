<h2>Plankrav, rekkefølgekrav og hjemmel for utbyggingsavtaler</h2>

<h3>Krav om reguleringsplan (pbl. § 11-9, nr. 1)</h3>

<h4>Plankrav</h4>

<p>Helhetsplaner kan utformes som områdereguleringsplaner etter avtale med kommunen.</p>

<ul><p>Høyere utnyttelse kan vurderes i nærhet av senter (jfr. Temakart areal og transport samt Asker kommunes senterstruktur)
og jernbanestasjon:</p>

  <li><p>Innenfor sentrale vekstområder er det ønskelig med en høyere arealutnyttelse til boligformål enn det som gjelder
  fortetting i byggesonen for øvrig. Dette må vurderes særskilt gjennom utarbeidelse av reguleringsplan som ivaretar en
  helhetlig vurdering av området, bl.a. hensynet til landskap og topografi. Byggehøyden bør begrenses til tre etasjer ved
  fortetting i eksisterende boligområder. Byggehøyden bør begrenses til 4 etasjer med en tilbaketrukket 5 etasje i
  boligfelt avsatt for framtidig bebyggelse. Det bør legges vekt på stedlig tilpasning, grønnstruktur og bevaringshensyn.</p></li>

  <li><p>Innenfor de prioriterte vekstområder er det ønskelig med en høyere arealutnyttelse til boligformål enn det som gjelder
  fortetting i byggesonen for øvrig. Dette må vurderes særskilt gjennom utarbeidelse av reguleringsplan som ivaretar en
  helhetlig vurdering av området, bl.a. hensynet til landskap og topografi. Byggehøyden bør begrenses til tre etasjer, og
  det bør legges vekt på stedlig tilpasning, grønnstruktur og bevaringshensyn.</p></li>

  <li><p>I nåværende boligområder for øvrig som er sentrumsnære, jfr. kommunens senterstruktur, og/eller kollektivnære, jf.
  vedlegg 3 - Kollektivnærhet, kan kommunen åpne for høyere boligtetthet ved utbygging med konsentrert småhusbebyggelse.
  Dette må vurderes særskilt gjennom utarbeidelse av reguleringsplan. Byggehøyden bør normalt begrenses til 2 etasjer, og
  parkering bør normalt være i kjeller / under terreng. Det bør legges vekt på tilpasning av bebyggelsen til naboskapet
  og på gode gangforbindelser til senter/service, kollektivtilbud og rekreasjonsområder.</p></li>

</ul>

<h4>Krav om en samlet plan for Dikemarkområdet</h4>

<p>Kommunen kan tillate bruksendringer av eksisterende bebyggelse på Dikemark, forutsatt at tiltaket ikke innebærer
fysiske tiltak. Slik bruksendring og omdisponering skal sendes Akershus fylkeskommune til uttalelse.</p>

<h4>Føringer for samlet plan</h4>

<p>Dikemark gårdsanlegg kan suppleres med nye anlegg/bebyggelse (f.eks. ridehall) innenfor avmerket område på
kommuneplankartet, dersom dette er nødvendig for å sikre bevaring og/eller en helhetlig bruk av gårdsanlegget. Det
vises for øvrig til retningslinjene under punkt 22 - Gårdsbebyggelse og gartneriene.</p>

<h4>Krav til og føringer for reguleringsplanarbeid (pbl. § 11-9, nr. 8)</h4>

<p>Private forslag til reguleringsplaner bør være utarbeidet i tråd med Asker kommunes planpakke. Planpakken er tilgjengelig på www.asker.kommune.no.</p>

